---
layout : post
title:      "दिंडी (…शाळेमधली)"
subtitle:   ""
description: "सगळ्यात शेवटी असायचो ते आम्ही ९ वी-१० वी ची टुकार मुलं. आमच्या पर्यंत माईक चा आवाज २-३ वर्षात कधी आलाच नाही. मग आम्हीच आमच्या घोषणा द्यायचो. “वंदे मातरम, भारत छोडो, सायमन go back ” या असल्या आमच्या घोषणा."
date:       2010-06-15
author:     "Vivek"
published: true 
tags:
categories: [ Life ]
URL: "/life/dindi/"
---

रोजच्या प्रमाणे आजही अभ्यासिकेत गेलो होतो. नेहमी प्रमाणे मी एकटाच होतो. अभ्यासिकेत येऊन अर्धा पाऊण तास  होऊन गेला होता. अभ्यासात पूर्ण लक्ष केंद्रित झालं होतं. अभ्यासाला वेग येणार तोच बाहेरून दिंडीतल्या गाण्यांचा मोठा आवाज कानावर येऊन धडकला. खिडकी उघडीच होती, त्यामुळे तर जसं-जशी दिंडी जवळ येऊ लागली तसं-तसा आवाज वाढतच गेला. सहन शक्तीची पराकाष्ठा झाली आणि मी शिव्या देतंच उठलो.बाहेरच दृश्य पाहताच पारा उतरला. रोडवरून शाळेतल्या मुलांची दिंडी चालली होती. दिंडी जाईपर्यंत तिथेच थांबलो. So called वारकऱ्यांची दिंडी असती तर एव्हाना खिडकी आपटून, कानावर हात ठेऊन वाचत बसलो असतो.पण मुलांची दिंडी पाहिली आणि शाळेतले दिवस आठवले.

![Dindi](/img/dindi.jpg)

शाळेत एक छोटी पालखी वर्ग-वर्गातून फिरायची आणि दुसऱ्या दिवशी शाळेजवळच्या परिसरात वेगवेगळे संदेश घेऊन वेगवेगळ्या दिंड्या एकत्र एकामागे एक निघायच्या. विविध धर्मांचे पोशाख परिधान करून भारताच्या विविधतेतल्या एकतेचा संदेश देणारी दिंडी नेहमीच पालखीच्या पुढे असायची. भलेही विविधता आणि एकता म्हणजे काय याचा अर्थ त्या मुलांना माहित नसो, पण एक दिवस नवीन dress घालायला मिळणार, नटायला मिळणार म्हणून मुलं त्या दिंडीत हिरीरीन भाग घ्यायची. अगदी पाहिली पासून ते १० वी पर्यंतचा एक तरी मुलगा त्या दिंडीत असायचा.त्याच्या पुढे ढोल आणि लेझीमच पथक असायचं, एकदम शिस्तीत चालणारं. कारण बरेच शिक्षक याच दिंडी सोबत असायचे. त्यामुळे मस्ती करायला chance मिळायचाच नाही.पालखीच्या मागे एखादा सामाजिक संदेश देणारी दिंडी असायची. “मुलींना वाचवा”, “स्त्री-भ्रूण हत्या थांबवा” वगैरे-वगैरे. मधेच कोणीतरी माईक वरून “ज्ञानेश्वर माउली… ज्ञानराज माउली तुकाराम” ची संथा द्यायचं आणि मग सगळे असेल-नसेल तेवढा जीव एकवटून बेंबीच्या देठापासून त्याच्या मागे ओरडायचे. त्या ओरडण्यात न भाव होता; ना भक्तीचा लवलेश होता.होती ती फक्त ओरड्ण्यातली मजा. त्या नंतरच्या दिंडीत साधारण प्रदूषण टाळण्याचा संदेश दिला जायचा. ध्वनी प्रदूषण कमी करा/करू नका चा संदेश मुलं मोठ-मोठ्याने ओरडून (ध्वनी प्रदूषण करून) द्यायचे.सगळ्यात शेवटी असायचो ते आम्ही ९ वी-१० वी ची टुकार मुलं. आमच्या पर्यंत माईक चा आवाज २-३ वर्षात कधी आलाच नाही. मग आम्हीच आमच्या घोषणा द्यायचो. “वंदे मातरम, भारत छोडो, सायमन go back ” या असल्या आमच्या घोषणा. स्वतंत्र भारतात या घोषणांचा काही उपयोग आहे का? तरी उगाच मज्जा म्हणून जीव खाऊन ओरडायचो. लोक आपल्याकडे पाहतायत असं दिसलं कि आम्हाला चेव यायचा, आणि त्यातही मुली असल्या कि मग तर जास्तच ओरडायचो. त्यात कधीच त्यांना त्रास देण्याचा उद्देश नसायचा, आम्ही ओरडायचो ते आमच्या आनंदासाठी! आणि कोणी शिक्षक जवळ आले कि मग जीव गेल्यासारखं “ज्ञानेश्वर माउली… ज्ञानराज माउली तुकाराम” म्हणायचो.दिंडीचा दिवस प्रत्येकजण Enjoy करायचा. कुणाचा आनंद नवीन कपडे घालण्यात तर कोणाला लेझीम खेळण्यात तर कोणाला मोठ-मोठ्याने ओरडण्यात.